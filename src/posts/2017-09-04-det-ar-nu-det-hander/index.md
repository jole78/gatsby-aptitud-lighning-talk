---
title: "Det är NU det händer!"
date: "2017-09-04"
---

Sedan starten för fem år sedan har vi strävat att vara styrda & ägda av medarbetarna i Aptitud. Med tillit som grund och med inställningen att alla fel kan rättas till så har vi kunnat röra oss fritt och fort framåt. Vi har litat på varandras beslut och prövat oss fram. Den som har haft mest energi och inspiration har hjälpt till att dra och den som har haft fullt upp med annat har kunnat kliva åt sidan med vetskapen om att bolaget är tryggt i kollegornas händer. Så har det fungerat, men det har, av olika skäl, inte speglats i ägarstrukturen.

Men det har vi löst nu! I och med att två av grundarna valt att lämna Aptitud gavs en möjlighet att rätta till det. Så nu är alla anställda delägare med röstmajoritet i Aptitud. Och med det så har vi lyckats manifestera vår vardag - så som det redan har fungerat i praktiken de senast fem åren. Det känns fantastiskt bra och spännande. Och det känns som en förutsättning för vår ”unOrganization”. En organisation som mer och mer liknar en levande organism som rör sig framåt och utvecklas och förändras.

Och nu fortsätter vi på inslagen linje, starkare än någonsin, och har tagit ett stort steg mot det vi vill bli. Ett företag på väg mot 40-45 medarbetare, i ständig rörelse, med hållbarhet, tillit och kärlek som hörnpelare.

Vi har skapat en modell som gör att man varken behöver skämmas eller bli pank för att man behöver göra andra saker än att vara på jobbet 9-5. Alla som jobbar här brinner för sitt jobb men många har familj, som alltid kommer i första hand, och alla har andra, starka intressen. Vi ska inte vara ett hinder där – tvärtom. Vi ska vara en möjliggörare. Vi har exempelvis inbyggd slacktid och håller inte på med komp eller tittar på hur mycket man jobbat. Vi har inget behov av att kontrollera. Det stjäl bara tid och skapar irritation och oro. Som att be om semester eller lov att gå en kurs. Vi har plockat bort de momenten. Det funkar väldigt bra. Enklare, roligare och gladare.  

Så vill man jobba med oss har vi nu två grundläggande krav. Du måste bli delägare, och Du måste välja att lita på oss. Vi kommer att lita på dig. Från dag 1.

Mot oändligheten och vidare… 